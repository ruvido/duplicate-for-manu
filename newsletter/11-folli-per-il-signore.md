---
title: "Folli per il Signore! 😅 #11"
date: 2022-05-27
tags: 
  - fede
  - cammino
  - provvidenza
---
Carissimi

bentornati ad un nuovo numero della ✨ newsletter di 5pani2pesci ✨ Come molti di voi già sanno, la prossima settimana ospiteremo alla *baita* una ventina di ragazzi da tutta Italia per la seconda edizione di *Ora et Labora*.

Sarà un'esperienza molto intensa -- _austera_ come ci è stato detto una volta -- ma fertile per un incontro autentico con Dio. Non stiamo inventando nulla di nuovo, è la tradizione della chiesa che ci insegna quanto l'unione di **lavoro manuale**, **preghiera** e **fraternità** siano via _potentissima_ per entrare in relazione più intima con noi stessi e con Dio. Quindi -- breviario, tenda e zappa saranno le nostre armi 😅 Pregheremo e lavoreremo tanto, offrendo il  nostro lavoro per chi è rimasto a casa.

Ma tutto questo non sarebbe possibile, se non ci fossero centinaia di _folli_ come noi in tutta Italia (e oltre) che ci aiutano con un supporto materiale ([qui per partecipare alla follia](https://bit.ly/offri-un-caffe))  e spirituale con rosari, messe e preghiere. Grazie!!! Senza di voi non si potrebbe fare.

Qui si pensa e si opera al contrario 🙀

... e questo numero della newsletter è tutto dedicato per voi 😘

Buona lettura
 

Francesco

Se questa email ti è stata inviata da un amico, puoi [iscriverti  alla Newsletter qui](https://5p2p.it).

---

## Folli per il Signore! 😅
### Tra due giorni la nostra casa sarà inondata da una valanga di ragazzi che da tutta Italia hanno deciso di attingere bellezza zappando e pregando.

Sono dei folli! 

E forse noi più di loro 😅 

Ma i pazzi non finiscono qui: sta accadendo che chi ci viene a trovare, magari solo per un caffè o per passare una serata insieme, ci porta pacchi pieni di ogni ben di Dio: biscotti, pasta, vino ecc.

“Non sono per voi! Sono per i ragazzi che vengono qui”, questo è quello che ci sentiamo dire. 

Chi ha dei figli sa che -- divenuti genitori -- le persone intorno a te smettono di farti regali o chiederti come stai… chiedono solo ed esclusivamente:

“Come stanno i miei _nipotini_ preferiti?”

E tu: “io veramente avrei bisogno di…”

“Sì va beh! Ma ha cominciato le pappe o aspetti la settimana prossima?”.

Insomma, tu non sei più preso in considerazione. 

Adesso ho l’impressione che sia ancora peggio: non ci sono _solo_ i nostri figli ma *anche* i “ragazzi che devono venire”. Quindi caramelle e pacchi di pasta a volontà. Come se la nostra famiglia non fosse più composta da noi sei... ma ha una porta aperta e un cuore più grande.

Ed è bellissimo.

Ora sì che mi sento di avere una famiglia numerosa 😄!! (In fondo, quattro figli era abbastanza la norma fino ad una generazione fa). Sembra che alcune persone intorno a noi vedano i nostri figli e ne vadano anche tanti altri che portiamo nel cuore e con cui, quando ne siamo capaci, condividiamo un pezzetto di strada insieme. Ma che cosa stupenda! Una cosa davvero grande ha fatto il Signore! Una rivoluzione copernicana, un cambio di prospettiva.

Nel quotidiano pensiamo sempre a curarci "il nostro" -- sempre e solo le nostre esigenze -- come ipnotizzati dal nostro ombelico, camminiamo ricurvi su noi stessi come morti viventi (in fondo camminare guardando lo schermo del cellulare è solo l'espressione esteriore di come stiamo messi dentro...). Eppure, la gioia più grande per un uomo è proprio *de*-centrarsi -- **perdersi di vista** come diceva Don Fabio -- per aprirsi al mondo intorno a se. Per aprirmi all'incontro con i fratelli che il Signore mi mette davanti. 

Ma come? Con tutti i problemi che ho, mi devo pure _accollare_ le situazioni degli altri? Follia! Sì follia per gli uomini, **genialità indiscussa per il Signore**. 

Follia da Dio! 

E la storia lo dimostra che in questo viaggio meraviglioso non sei solo. Sei accompagnato innanzitutto da un Padre che sa di cosa hai bisogno, e sei accompagnato da una moltitudine di fratelli che sapranno intercettare l'apertura del tuo cuore -- quell'abbandono alla sorpresa della vita -- facendo di tutto per dare una mano. 

Io volevo farmi suora perché desideravo essere madre di tanti. La mia strada ha avuto come percorso il matrimonio, ma il Signore ha risposto in modo diverso ed impensabile ad un desiderio grande di servirLo.

Quante cose vorrei ancora condividere... mannaggia a me che non ho il dono della sintesi! Eppure un’ultima cosa la devo dire per forza:

**Non abbiate paura di lasciarvi Amare fino in fondo da Dio!** 

**Non abbiate paura ad Amare seriamente!**

Giocatevi tutta la vita con Cristo e scoprirete che Lui l’ha già donata tutta per voi. La solitudine, gli insulti, le gelosie e tutte le cattiverie sono e rimarranno sempre cose molto piccole davanti ad un cuore pieno di grazia.

Se vuoi essere felice devi solo aprire una porta -- tutto il resto è un contorno. 

Questo è godersi la vita, altroché 😎

Il rischio è che tu possa essere felice!

Alessandra

PS> Siamo felici per l’arrivo imminente di questa ciurma. Pregate tanto per loro, pregate per i nostri figli che tra pochi giorni sosterranno gli esami a scuola e pregate per noi che rimarremo vivi dopo questa settimana!!

PPS> Vi porteremo nel cuore e offriremo il nostro lavoro come preghiera per chi è rimasto a casa. 

*Potete inviare le vostre intenzioni di preghiera a <ora-et-labora@5p2p.it>* 

---

😘 Se questa newsletter ti piace, facciamola conoscere a tutti! Fai uno screenshot o condividi una frase che ti è piaciuta nelle storie di instagram taggando [5pani2pesci](https://www.instagram.com/5pani2pesci/) -- oppure -- inoltra questa email ad  un amico! 

La bellezza vale la pena condividerla!

---

5pani2pesci è completamente finanziato da un **crowdfunding di Provvidenza**, per partecipare con una *donazione* o un *contributo mensile* segui il link: [Offri un Caffè](https://bit.ly/offri-un-caffe)
